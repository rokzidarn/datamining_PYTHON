Ruske oblasti ne načrtujejo evakuacije svojih turistov iz te države, je danes sporočila tiskovna predstavnica ruske turistične zveze Irina Tjurina. V Egiptu je sicer po ocenah ruskih turističnih delavcev trenutno skoraj 80.000 ruskih turistov. Vsi pa se bodo lahko vrnili domov, kadar bodo hoteli, je dodala.
Ruski predsednik Vladimir Putin je v petek iz varnostnih razlogov odredil ustavitev vseh poletov v Egipt, dokler ne bo razjasnjen vzrok strmoglavljenja ruskega letala s 224 ljudmi na krovu nad Sinajskim polotokom pred tednom dni. Več ruskih letalskih družb je sicer v Egipt poslalo prazna letala, da bi odpeljala ruske turiste domov, a le, če bodo ti želeli.
Tako je iz prestolnice Kairo proti Moskvi davi poletelo letalo družbe Aeroflot s 86 potniki. Na letalu bi jih moralo biti 199, vendar se preostali potniki niso želeli vkrcati, saj bi zaradi poostrenih varnostnih ukrepov smeli s seboj vzeti zgolj ročno prtljago.
Da bodo smeli ruski turisti, ki se vračajo v domovino iz Egipta, s seboj vzeti zgolj ročno prtljago, je v Moskvi danes potrdil tudi direktor turistične zveze Oleg Safonov. Za prevoz preostale prtljage pa bo poskrbela ruska civilna zaščita, ki bo v Šarm el Šejk in Hurgado poslala transportna letala.