Tajná služba ke změně sáhla po skandálu, který vypukl před čtyřmi roky. Státní zástupce tehdy obvinil třináct špionů z toho, že si peníze určené na benzin strkali do vlastní kapsy. Jejich vina se však v drtivé většině případů u soudu neprokázala. BIS totiž měla nepořádek v účetnictví. Právě to má „kartový“ systém změnit. Díky němu budou mít auditoři služby detailní přehled o svých lidech.
Karty, které špioni používají, nejsou pochopitelně napsány přímo na BIS, ale na jednu z takzvaných krycích firem, které služba k utajení používá. Podobně jako ve filmech s agentem 007 Jamesem Bondem, který se vždy představuje jako zaměstnanec fiktivní společnosti Universal Exports.
Zjednodušeně to znamená, že údaje BIS jsou v bezpečí, dokud nikdo neví, jak se její „Universal Exports“ skutečně jmenuje. A rovněž to, která firma (ač o tom sama neví) pro kontrarozvědku tento systém povozuje. To však nemusí trvat věčně.